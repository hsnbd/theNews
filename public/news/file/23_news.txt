<p>গতিই তাঁর বোলিংয়ের মূল শক্তি। কিন্তু সেটির জন্য কখনো কখনো বেশ মূল্য দিতে হয় তাসকিন আহমেদকে। সাফল্য আসে না প্রত্যাশা অনুযায়ী। তাসকিনের তাই উপলব্ধি, বাড়াতে হবে অস্ত্রের সংখ্যা।<br />অস্ট্রেলিয়া সিরিজ সামনে রেখে চট্টগ্রামে এক সপ্তাহের প্রস্তুতি ক্যাম্প করছে বাংলাদেশ দল। সেখানে সংবাদমাধ্যমকে জানিয়েছেন, গতির সঙ্গে অনেক কিছু শিখছেন তিনি, &lsquo;বোলিংয়ের আরও কয়েকটি জায়গা নিয়ে কাজ করছি। বল কীভাবে মুভ করানো যায়, সেটিও শেখার চেষ্টা করছি।&rsquo;<br />তবে গতির সঙ্গে আপস করবেন না বলেই প্রত্যয় তাঁর, &lsquo;জোরে বল আমাকে করতেই হবে। পাশাপাশি লাইন-লেংথ, সুইং&mdash;এসব শেখার চেষ্টা করছি। মনে করি এসব শেখা আমার পক্ষে সম্ভব। সবকিছুতে যদি উন্নত করতে পারি, আরও ভালো বোলার হতে পারব।&rsquo;&nbsp;<br />এক মাসেরও বেশি সময় ধরে অস্ট্রেলিয়ার বাংলাদেশ সফর নিয়ে ছিল নানা অনিশ্চয়তা। সেটি কেটে যাওয়ায় এখন পাওয়া যাচ্ছে মাঠের লড়াইয়ের ঝাঁজ। তাসকিন উন্মুখ হয়ে আছেন স্মিথদের বিপক্ষে খেলতে, &lsquo;অস্ট্রেলিয়ার মতো দলের সঙ্গে খেলতে আমরা উন্মুখ হয়ে আছি। সব সংস্করণে ওরা অন্যতম সেরা। আমরা তাই ভালো কিছু করতে উন্মুখ। আমাদের যে সামর্থ্য আছে, আমরা তা প্রমাণও করেছি। সামনের যে সিরিজগুলো আসছে, প্রতিটিই কঠিন। ওদের বিপক্ষে ভালো করলে সামনের সিরিজেও আত্মবিশ্বাস ভালো থাকবে আমাদের।&rsquo;<br />গত জানুয়ারিতে টেস্টের আঙিনায় পা রাখা তাসকিন খেলেছেন ৪ টেস্ট। এই কমাসে তিনি ভালোই বুঝেছেন, ক্রিকেটের অভিজাত সংস্করণে আলো ছড়ানো কতটা কঠিন। এবার অস্ট্রেলিয়ার বিপক্ষে কাজটা যে আরও কঠিন হবে, সেটিও অজানা নয় ২২ বছর বয়সী পেসারের। তবে এই চ্যালেঞ্জ উতরে যেতে প্রস্তুত তাসকিন, &lsquo;আত্মবিশ্বাস আছে। আমি মনে করি সেই সামর্থ্যও আমার আছে। যদিও অভিজ্ঞতা অনেক কম, মাত্র ৪ টেস্ট খেলেছি। তারপরও যারা ভালো করতে পারে, সব কন্ডিশনেই পারে। আমাকেই জানতে হবে কোন কন্ডিশনে কীভাবে বল করতে হয়। কোচিং স্টাফরা অনেক সাহায্য করছেন।&rsquo;<br />এই শিক্ষাপর্বে তাসকিনের মূল গুরু কোর্টনি ওয়ালশ। ক্যারিবীয় কিংবদন্তির কাছ থেকে কী শিখছেন, সেটিই বললেন বাংলাদেশ দলের এই তরুণ পেসার, &lsquo;তাঁর কাছ থেকে শিখতে না পারলে সেটা আমাদের ব্যর্থতা। প্রতিটি সেশনে তিনি চেষ্টা করেন আমাদের শেখানোর। সুযোগ পেলেই তাঁর সঙ্গে কথা বলি। জানতে চাই, কীভাবে এত উইকেট পেয়েছেন, কীভাবে নিজেকে এগিয়ে নিয়েছেন। আসলে তাঁর কাছ থেকে আমাদেরই বেশি নিতে হবে। তিনি তো চেষ্টা করছেন।&rsquo;</p>