<p>ডোকলাম এলাকা থেকে ভারতীয় সৈন্যদের দু&rsquo;সপ্তাহের মধ্যে বিতাড়িত করতে সংক্ষিপ্ত আকারে সামরিক অভিযান চালনোর পরিকল্পনা করছে চীন।</p>
<p>আজ শনিবার চীনের রাষ্ট্র নিয়ন্ত্রিত একটি দৈনিকের প্রবন্ধে এ তথ্য জানানো হয়।</p>
<p>সাংহাই অ্যাকাডেমি অব সোস্যাল সায়েন্সেসের ইন্সটিটিউট অব ইন্টারন্যাশনাল রিলেশন্সের গবেষক হু ঝিয়াং গ্লোবাল টাইমসে লেখা প্রবন্ধে একথা উল্লেখ করেন।</p>
<p>তিনি বলেন, চীনের অভ্যন্তরে ভারতীয় সেনাদের অবস্থান কোনোভাবেই মেনে নেবে না বেইজিং। সম্ভবত দু&rsquo;সপ্তাহের মধ্যে সেখান থেকে ভারতীয় সেনাদের বিতাড়িত করার জন্য সংক্ষিপ্ত আকারে সামরিক অভিযান চালাবে চীন।</p>
<p>তিনি আরো উল্লেখ করেন, চীনের পক্ষ থেকে অভিযান চালানোর আগে ভারতের পররাষ্ট্র মন্ত্রণালয়কে জানানো হবে।<br />ভুটান সীমান্তে চীনের রাস্তা নির্মাণ নিয়ে ১৬ জুন থেকে সিকিম সেক্টরে ভারত-চীনের মধ্যে টান টান উত্তেজনা বিরাজ করছে। ভুটানের দাবি ডকলাম তাদের ভূখণ্ডেরই একটি অংশ। চীন সেখানে রাস্তা নির্মাণ করে চুক্তি লঙ্ঘন করেছে।</p>
<p>এদিকে ভারতের দাবি, সেখানে চীন রাস্তা নির্মাণ করলে ভারতের অখণ্ডতা লঙ্ঘিত হবে। চীনের এটা একতরফা সিদ্ধান্ত, যা কোনোভাবেই মেনে নেয়া হবে না। আগে থেকেই প্রতিবেশী দেশ ভুটানে ভারতের সেনা মোতায়েন রয়েছে। রাস্তা নির্মাণকে কেন্দ্র করে অতিরিক্ত সেনা মোতায়েন করেছে দেশটি।</p>
<p>তবে ভারতের দাবি, তারা বাড়তি কোনো সেনা সেখানে মোতায়েন করেনি। সম্প্রতি সিকিম সীমান্ত দিয়ে ভারতীয় সৈন্য অনুপ্রবেশের অভিযোগ করেছে বেইজিং। তারপর চীনের সেনারা ভারতের ভিতরে প্রবেশ করে মানুষজনকে ঘরবাড়ি ছেড়ে চলে যাওয়ার হুমকি দেয়।&nbsp;<em>সূত্র: টাইমস অব ইন্ডিয়া</em></p>